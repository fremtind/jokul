---
title: Ikon relatert til em-size
author: Stein Olav Pettersen
description: Hvordan kan vi lage et robust system for ikoner som skalerer og er tilpasset Fremtinds typografi?
publishDate: "2020.09.07"
images:
    - ikon_illustrasjon.png
---

<PortalImage alt="Illustrasjon av ikon justert i forhold til fonthøyde, linjehøyde og baseline" src={props.images[0]} />

## Bakgrunn

Ikonbiblioteket i Jøkul har frem til nå bestått av desktop- og kompaktversjoner av ikonene og hatt varierende størrelser på innrammingen. Dette kan gi utfordringer mht plassering hvis man ønsker å bytte ut en instance av et ikon i Figma eller i kode.

## Løsning

For å lage et enklere og mer fleksibelt prinsipp har vi valgt å basere ikonene på fontens em-size. Det betyr at alle ikonene er tegnet innenfor en ramme som matcher fontens høyde mens bredden tilpasses ikon- bredden. Slik følger vi samme prinsipp som for tegn med ulik bredde i et skriftsnitt. Ikonets baseline (grunnlinje) følger fontens baseline og ikonet kan i praksis skaleres opp relatert til fontens størrelse. På denne måten trenger vi ikke lenger én definert ikonstørrelse for desktop og en annen for kompakt fordi det samme ikonet følger fontstørrelsen.

_(Her kan du enten stoppe å lese eller fortsette hvis du ønsker nerdete detaljer...)_

## Tykkelse

Ikonene er tegnet slik at de følger tykkelsen til fonten Fremtind Grotesk i størst mulig grad. I motsetning til fonten har ikonene samme tykkelse på horisontale og vertikale streker og er bygget opp med en strektykkelse tilsvarende Fremtind Grotesk satt i 20 px (desktop body size).
Enkelte ikoner slik som Checkmark, Kryss og Pluss er i tillegg tegnet i bold og minuskel-versjoner. Dette for at de skal kunne fremstå som ekstra tydelige i sammenligningstabeller og gi større spillerom.

For vanlige ikoner er strektykkelsen satt til 1,2 px mens den for bold versjoner er satt til 2,0 px.

## Men hvorfor …?

Strektykkelsene kunne variert kalligrafisk slik at de matchet fontens vekt både horisontalt og vertikalt og totalt sett vært justert slik at de optisk fremsto som like. For å ha et forvaltbart og enkelt system har vi besluttet å bruke de eksakte verdiene ovenfor.
Med tanke på optisk justering har bold versjonene kun fått en tykkere strek selv om konsekvensen er at ikonet bygger lavere i forhold til optisk grunnlinje enn regular versjon gjør. Gevinsten er at ikonet får større muligheter for dynamisk animert strektykkelse.

## Skalering i Figma

Hvis et ikon skaleres opp for å matche en gitt fontstørrelse er det viktig at du tar utgangspunkt i fontsize og ikke lineheight. Ikonet skaleres proposjonalt i høyde/bredderetning slik at det ikke blir strukket (hold inne shift-tasten). Merk at ved skalering i Figma må du bruke scale-funksjonen (keyboard-K) slik at også strektykkelsen skaleres sammen med størrelsen.

## Og så videre ...

Prinsippene ovenfor er viktige å ta hensyn til ved design av nye ikoner slik at vi får et konsistent og funksjonelt ikonbibliotek: Design ikonet som en font med optiske justeringer i forhold til baseline og sett i forhold til fontens høyder på versaler og minuskler men bruk de definerte verdiene for strektykkelser.
