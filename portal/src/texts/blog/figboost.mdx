---
title: "Vi har pussa opp Figma!"
author: Øyvind Nordbø
publishDate: "2022.08.02"
---

For dere som ikke var i dagens designsystemforum, så lanserte vi vårt splitter nye Figma bibliotek og gikk gjennom de største punktene for hva som er nytt av funksjoner, muligheter og prinsipper. Det vi glemte å nevne var jo ironisk nok noe av det viktigste; nemlig hvordan man tar det i bruk.

## Aktivering og bruk av det nye designsystemet

Det nye designsystemet er lagret som et eget Figma-team _(for øyeblikket døpt **Jøkul Next**)_. Trykk på 'Join' for å tilgjengeliggjøre det for deg selv. Bibliotekene blir automatisk tilgjengelig i designfiler når du er meldt inn.

![Bilde som viser to utsnitt av Figma. Til venstre vises en liste med bibliotekene slik de ser ut fra en Figma-fil der de skal brukes. Til høyre vises stegene for å finne og bli med i Jøkul Next-teamet. En rød ring er sirklet rundt Fremtind-organisasjonen, og en pil peker på Jøkul Next sin Join-knapp.](/assets/blog/figboost.png)

## Eksisterende skisser blir bevart

Redd for at skissene dine plutselig rakna? Fear not.

Det nye designsystemet overskriver ikke dagens bibliotek eller komponenter knyttet til dette. Vi forsker på tips og triks for å gjøre migrering enkelt. Ta kontakt med meg (Øyvind) om du ønsker sparring eller assistanse for å konvertere store filer du måtte ha liggende.

## "Nye" Compact-mode er på vei til kodebasen

Det nye designsystemet har overhalet hvordan vi deler opp komponenter, og Compact er nå støttet alle steder hvor det er hensiktsmessig. Dette er ikke speilet 1:1 i kode enda, men vi jobber på spreng for å sørge for at designsystemet matcher dette i alle fagsystemer og dokumentasjonen vår.

## Minimum Lovable Product

Det er viktig å nevne at dette fortsatt bare er en tidlig første versjon, så du kan nok oppleve litt knirk og knark her og der, siden vi har beveget oss raskt for å få dette ut.

For å kunne oppdage bugs, forbedre og videreutvikle systemet er det viktig at alle som bruker Figma tester det ut og **gir tilbakemelding** på hvordan det funker. Prøv det ut, røsk så mye du kan i det og meld i fra.

Tilbakemelding kan sendes direkte til teamet, eller kommenteres [i diskusjonen på GitHub](https://github.com/fremtind/jokul/discussions/2991).
