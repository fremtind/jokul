---
title: Kultur for designsystem
description: En kort historie om Fremtinds designsystemkultur
author: Glenn A. Brownlee
publishDate: "2021.08.03"
---

<Ingress>Sommeren 2015 begynte en liten gruppe utviklere og en designer å gå fra team til team i SpareBank 1-universet for å fortelle om en idé vi jobbet med. En idé som med tiden har vokst til en kultur.</Ingress>

Ideen hadde vokst frem gjennom en samling av læring fra inspirerende folk og tekniske fremskritt iblandet en god dose frustrasjon over fragmenterte designimplementasjoner, treg time-to-market, unødvendig lav UX-kvalitet og gjentagende problemstillinger.

En av disse mange inspirerende folkene hadde jeg truffet høsten 2014 på en CSS-konferanse i New Orleans. En utvikler fra CBC holdt et [foredrag om objektorientert CSS](https://www.slideshare.net/JamieStrachan/oocss-in-the-real-world-revisited) og forklarte noe så enkelt som at de hadde begynt å spørre designere hva de kalte de forskjellige visuelle delene av webløsningen de designet. Dette hjalp utviklerne å navngi komponentene de kodet.

I et rolig hjørne av det historiske Hotel Monteleone startet en diskusjon: Hvordan ville verden vært om designere og utviklere kunne jobbe tettere sammen og til og med snakke samme språk? Kunne en designer raskt påvirke brukeropplevelsen i hele den implementerte profilen på en trygg og versjonerbar måte? Kunne man lage gjenbrukbare UX-standarder for alle som utformet webløsninger innen samme merkevare?

![Hotel Monteleone takskilt](/assets/blog/kultur/hotel-monteleone.jpg)

## En smartere måte

Vel hjemme igjen foredlet ideen seg gjennom mange levende samtaler og diskusjoner med andre inspirerte. Sammen forsøkte vi å overbevise andre utviklere og designere i SpareBank 1 om at vi kunne jobbe på en smartere måte, til stor fordel for både brukerne og oss. Etter hvert begynte andre i industrien å kalle disse prinsippene for “designsystem” og vi oppdaget dermed en enda større gruppe likesinnede som jobbet med lignende ideer. Vi hadde fått nok engasjerte mennesker og nok vilje til å lage et designsystem som teamene både kunne og ønsket å bruke.

> I stedet for å starte på ideen og spre den til teamene, kunne vi gjennomført en problemanalyse, forsøkt å få støtte fra ledelsen, formet et mandat og sparket i gang et prosjekt som skulle formalisere en ny design- og utviklingsmetode og tilhørende verktøykasse som alle skulle bruke.

Men hvis man ønsker at noe så stort virkelig skal være levende og bli brukt, må menneskene bry seg. Både prosessen og resultatet må være gjennomsyret av kollektiv kunnskap. Fornyelse må skje hele tiden og komme fra grasrota. Denne typen oppførsel er vanskelig å regulere med mandat og prosjekt, men kommer gjennom kultur og praktiske opplevelser.

## Fremtind, og en ny start

Denne læringen tok vi med oss når Fremtind ble formet gjennom en fusjon av SpareBank 1 Forsikring og DNB Forsikring i 2019. Ved siden av å støtte bankenes merkevarene, fikk vi nå også vår egen identitet utviklet av Scandinavian Design Group. Det var derfor innlysende, både for utviklerne, designerne og ledelsen, at vi trengte et eget designsystem. Men vi trengte også det samme engasjementet og viljen som vi hadde fra SpareBank 1 – Et designsystem-team bestående av en gruppe evangelister ble derfor etablert.

![Eksempel på Fremtinds nye profil](/assets/blog/kultur/fremtind-profil.png)

Alle de eksisterende webløsningene i Fremtind var arvet fra SpareBank 1 Forsikring og hadde derfor kun SpareBank 1-profil. Men nå måtte vi støtte kunder i både SpareBank 1- og DNB-bankene. En ny webløsning for våre rådgivere var også blant flere allerede planlagte oppgaver. Denne skulle nå designes og utvikles med Fremtinds nye profil. Vi trengte derfor raskt å fordøye det vi kunne av den nye profilen og lage felles kode og designskisser som teamene skulle bruke i det nye selskapet.

Utviklingen skjøt fart! Mange hadde allerede opplevd fordelene av å jobbe der det fantes veletablerte designsystem,
så visjonen var allerede godt forstått og ble raskt til enda flere skisser og mer kode som igjen ble tatt i bruk fortløpende i nye løsninger.

Etter hvert som flere begynte å bruke designsystemet tenkte vi at det ville være nødvendig med interne designsystemkurs, og planer ble lagt for dette. Disse har aldri blitt realisert, men likevel har folk lært hvordan det fungerer og resultatet av arbeidet har blitt anerkjent med [designpris fra Visuelt](https://www.grafill.no/visuelt/vinnere/2021/digital-design/designsystemer/designsystem-jokul).

## Et ønske om å påvirke

Det er som om et designsystem blir intuitivt og velfungerende ved at det formes av selskapets inspirasjon fra mennesker heller enn gjennom formelle beslutninger og påkrevede forelesninger.

Kanskje et designsystem er en kultur heller enn et system?

Kanskje et designsystem faktisk ikke kan være hyllevare, men må være ferskvare?

Vårt ukentlige designsystemforum har skapt stort engasjement og mye læring gjennom å samle mennesker fra forskjellige fagfelt i jakten på de beste brukeropplevelsene. Designsystemforumet er derfor, som forumene i oldtidens Roma, stedet hvor seire feires, filosofier diskuteres, meninger ytres og felles arbeid planlegges. Det er et sted hvor energi og inspirasjon kan hentes til å fortsette jakten og et sted hvor vår designsystemkultur utvikles.

![Bilder av flere deltakere i digitalt designsystemforum](/assets/blog/kultur/MicrosoftTeams-image.png)

Kort tid etter at store deler av designsystemets grunnleggende komponenter og designprinsipper var godt etablerte i flere løsninger, oppdaget vi utfordringer med typografien og bruken av farger. Vi måtte gjøre fundamentale endringer i bruken av profilen. På nærmest magisk vis dukket det frivillige opp fra mange forskjellige team – De var klare til å finne løsninger på utfordringene og implementere disse i designsystemet. I løpet av veldig kort tid, og ved siden av andre høyt prioriterte oppgaver, lå nye versjoner av alle påvirkede komponenter og skisser klare og mange av løsningene ble umiddelbart oppdatert med ny typografi og nye farger.

Vår erfaring har vært at man lett kan lage et komponentbibliotek eller kjøpe hyllevare for å skape konsistente og gode brukeropplevelser. Men for at brukeropplevelsen skal skille seg ut i mengden, og raskt kunne tilpasse seg endrende behov, må man ha et levende designsystem med rot i selskapets kultur hvor hver enkelt både kan påvirke og ønsker å påvirke brukeres digitale opplevelse: Ferskvare.

Vi startet kanskje med en liten gruppe utviklere og en designer, men Fremtind og våre nesten tusen ansatte har dyrket frem en kultur hvor designsystem er en sentral del av hvordan vi jobber for at mennesker skal ha et trygt, verdifullt og attraktivt møte med forsikring.

### Attribusjoner
- [Hotel Monteleone](https://www.google.com/url?sa=i&url=https%3A%2F%2Fwww.yourgolftravel.com%2Fhotel-monteleone&psig=AOvVaw198f8PG3Zspr6LcXi4k6-8&ust=1628324149206000&source=images&cd=vfe&ved=0CAwQjhxqFwoTCIjZ5qr6m_ICFQAAAAAdAAAAABAD) - [Lisens](https://creativecommons.org/licenses/by-nc-nd/4.0/legalcode)