---
title: Kultur for designsystem
description: En kort historie om Fremtinds designsystemkultur
author: Glenn A. Brownlee
publishDate: "2021.08.03"
---

En liten gruppe utviklere og en designer startet i løpet av sommeren 2015 å gå fra team til team i SpareBank 1-universet for å fortelle om en idé vi jobbet med. 
Ideen hadde vokst frem gjennom en samling av læring fra inspirerende folk og tekniske fremskritt iblandet en god dose frustrasjon over fragmenterte designimplementasjoner, 
treg time-to-market, unødvendig lav UX-kvalitet og gjentagende problemstillinger.

En av disse mange inspirerende folkene hadde jeg truffet høsten før (13. oktober 2014) på en CSS-konferanse i New Orleans. 
[Jamie Strachan](https://www.linkedin.com/in/jamiestrachan/), en utvikler fra CBC, holdt et foredrag om objektorientert CSS og forklarte noe så enkelt som at de hadde begynt 
å spørre designere hva de kalte de forskjellige visuelle delene av webløsningen de designet. Dette hjalp utviklerne å navngi komponentene de kodet. 
En lang tankerekke startet: Hvordan ville verden vært om designere og utviklere kunne jobbe tettere sammen og til og med snakke samme språk? 
Kunne en designer raskt påvirke brukeropplevelsen i hele den implementerte profilen på en trygg og versjonerbar måte? Kunne man lage gjenbrukbare 
UX-standarder for alle som utformet webløsninger innen samme merkevare?

## En smartere måte
Etter mye lesing, mange flere inspirerende samtaler og diskusjoner, forsøkte vi å overbevise andre utviklere og designere i SpareBank 1 
om at vi kunne jobbe på en smartere måte til stor fordel for både brukerne og oss. Etter hvert begynte andre i industrien å kalle disse 
prinsippene for “designsystem” og vi oppdaget plutselig en enda større gruppe likesinnede som jobbet med lignende ideer. 
Vi hadde etter hvert fått nok moment til å kunne lage et designsystem som flere og flere team i SpareBank 1 både kunne bruke og ønsket å bruke.

I stedet for å starte på ideen og spre den til teamene, kunne vi gjennomført en problemanalyse, forsøkt å få støtte fra ledelsen, 
formet et mandat og sparket i gang et prosjekt som skulle formalisere en ny design- og utviklingsmetode og tilhørende verktøykasse som alle skulle bruke. 
Det ville kanskje fungert til en viss grad. Men hvis man ønsker at noe så stort skal virkelig være levende og intuitivt, 
må det påvirkes kontinuerlig av alle menneskene som skal etterleve det. Både prosess og produkt må kunne gjennomsyres av kollektiv kunnskap på en selvdreven måte. 
Den typen oppførsel er vanskelig å regulere med mandat og prosjekt, men kommer gjennom kultur og praktiske opplevelser.

## Fremtind og komponentballen
Denne læringen tok vi med oss når Fremtind ble formet gjennom en fusjon av SpareBank 1 Forsikring og DNB Forsikring i 2019. Ved siden av å håndtere disse to merkevarene, 
fikk vi nå også vår egen identitet utviklet av Scandinavian Design Group. Det var derfor innlysende, både for utviklerne, designerne og ledelsen, at vi trengte et eget designsystem. 
Men vi trengte også en gruppe med evangelister som skulle sørge for felles innsats til å skape et system som alle både kunne bruke og ønsket å bruke. 
Et eget designsystem-team ble etablert fra starten.

Alle de eksisterende webløsningene i Fremtind var arvet fra SpareBank 1 Forsikring og hadde derfor kun SpareBank 1-profil. 
Plutselig skulle vi støtte kunder i både SpareBank 1- og DNB-bankene. En ny webløsning for våre rådgivere var blant flere allerede planlagte 
oppgaver før fusjonen og denne skulle nå designes og utvikles i det nye selskapet. Vi trengte derfor raskt å fordøye det vi kunne av den nye Fremtind-profilen 
og lage komponenter som teamene skulle bruke i det nye selskapet. Vi måtte få komponententballen til å rulle i vårt nye designsystem.

Ballen begynte å rulle fort! Mange hadde allerede opplevd fordelene av å jobbe der det fantes veletablerte designsystem, 
så visjonen var allerede godt forstått og ble raskt til skisser og kode som igjen ble tatt i bruk fortløpende i nye løsninger. 
Etter hvert som flere begynte å bruke designsystemet, tenke vi at det ville være nødvendig med interne designsystemkurs og planer ble lagt for dette. 
Disse har aldri blitt realisert. Vi har aldri hatt formelle designsystemkurs i Fremtind, men folk har allikevel lært hvordan det fungerer og 
resultatet av arbeidet har blitt anerkjent med [designpris fra Visuelt](https://www.grafill.no/visuelt/vinnere/2021/digital-design/designsystemer/designsystem-jokul).

## Et ønske om å påvirke
Kanskje et designsystem blir intuitivt og velfungerende ved at det formes av selskapets kultur og delt inspirasjon fra mennesker heller 
enn gjennom formelle beslutninger og påkrevede forelesninger? Kanskje et designsystem er en kultur heller enn et system? Kanskje et designsystem 
faktisk ikke kan være hyllevare, men må være ferskvare?

Vårt ukentlige designsystemforum har skapt stort engasjement og mye læring gjennom å bringe mange forskjellige fagmennesker sammen på jakten etter de beste brukeropplevelsene.
Designsystemforumet er derfor, som forumene i oldtidens Roma, stedet hvor seire feires, filosofier diskuteres, meninger ytres og felles arbeid planlegges. Det er et sted hvor
energi og inspirasjon kan hentes til å fortsette jakten og et sted hvor vår designsystemkultur utvikles.

Kort tid etter at store deler av designsystemets grunnleggende komponenter og designprinsipper var godt etablerte i flere 
løsninger, oppdaget vi utfordringer med typografien og bruken av farger. Vi måtte gjøre fundamentale endringer i bruken av profilen. 
På nærmest magisk vis, dukket det frivillige opp fra mange forskjellige team – De var klare til å finne løsninger på utfordringene og 
implementere disse i designsystemet. I løpet av veldig kort tid, og ved siden av andre høyt prioriterte oppgaver, lå nye versjoner av alle 
påvirkede komponenter og skisser klare og mange av løsningene ble umiddelbart oppdatert med ny typografi og nye farger.

Vår erfaring har vært at man lett kan lage et komponentbibliotek eller låne noen andre sitt for å skape konsistente og gode brukeropplevelser. 
Men, for at brukeropplevelsen skal skille seg ut blant de mange og kunne raskt tilpasse seg endrende behov, må man ha et designsystem med rot 
i selskapets kultur hvor hver enkeltperson kan og ønsker å påvirke brukeres digitale opplevelse. 

Vi startet kanskje med en liten gruppe utviklere og en designer, men Fremtind og våre nesten tusen ansatte, har dyrket frem en kultur hvor designsystem
er en sentral del av hvordan vi jobber for at mennesker skal ha et trygt, verdifult og attraktivt møte med forsikring.