## Typografi

### Skrifttypene våre
Vi har vår egen skrifttype: Fremtind Grotesk. Det er en sans seriff-font med geometriske former og høy x-høyde. Den finnes i snittene Regular, Bold, Display og Mono, men vi bruker oftest Regular og Bold. Som erstatningsfont bruker vi Calibri Light.

#### Skrifttype 1
Eksempel på hovedskriften og støtteskriftene Regular, Bold og Mono.

#### Skrifttype 2
Eksempel på Calibri Light. 

**Vi venter på mer informasjon om Fremtind Grotesk fra Scandinavian Design Group (SDG) og Fremtind Merkevare. Da oppdaterer vi dette avsnittet **

### Typografisk skala
Den typografiske skalaen tar utgangspunkt i at vi ønsker å ha en funksjonell og lesbar størrelse til brødtekst. Ut fra den skalerer vi de andre stilene med riktig kontraster, slik at vi skaper et tydelig hierarki.

### Linjehøyde
Linjehøyde er et viktig virkemiddel for å oppnå god rytme på sidene våre. Det er derfor viktig at linjehøyden stemmer overens med avstandsskalaen vår. For at systemet samtidig skal være fleksibelt nok til å gi gode linjehøydeverdier, bruker vi verdier som går opp i firegangen. 

Stiler for mengdetekst har en linjehøyde på omtrent 1,4 ganger tekststørrelsen. Overskrifter har ikke samme behov for linjehøyde og ser generelt bedre ut med mindre linjehøyde. Der bruker vi en høyde på omtrent 1,2 ganger tekststørrelsen.

#### Linjelengde
Innhold blir lettest å lese hvis vi holder oss innenfor en linjelengde mellom 45 og 75 tegn. Unngå å ha over 80 tegn per linje. 

Hvis en linje blir for lang, er det vanskelig for blikket å fokusere på teksten. Det kan også være vanskelig å fortsette på riktig linje, når vi flytter blikket fra slutten av en linje til starten av en ny. 

For korte linjer skaper også problemer. Da må blikket skifte linje for ofte og det bryter leserytmen. For korte linjer gjør også at leserne skumleser mer og kanskje hopper til neste linje før de har lest ferdig. Da kan det hende at de går glipp av viktig informasjon.

#### Store og små bokstaver
Vi setter tekst normalt. Vi roper ikke med ord satt i store bokstaver/versaler. 

#### Kursiv
Hvis vi må fremheve ord i en tekst, bruker vi kursiv og ikke fet. 

### Brødtekst
Vi har tre varianter av denne skrifttypen:
-   Long form
-   Lead
-   Small 
_Long form_ er den store brødtekstfonten. Den bruker vi til lengre tekster.

_Lead_ er til kortere brødtekster. Den bruker vi som ingress eller når vi vil at innholdet skal få større fokus, for eksempel når det står nok alene til at det kan erstatte brødteksten.

_Small_ er den minste skrifttypen vår. Den bruker vi bare i tabeller, der det ikke er nok plass til vanlig brødtekst. Vi bruker den også i noen interne applikasjoner, for å spare plass. Noen ganger bruker vi også Small til bilde- og figurtekster, for eksempel i skjemaer.

### Overskrifter
Vi bruker overskriftsstilene etter hierarkiet på siden. H1 er til det viktigste nivået, H2 for det nest viktigste, og så videre.

### Luft (whitespace)
Når vi designer løsninger for Fremtind, bruker vi rikelig med luft. Vi vil at informasjonen skal være oppdelt og behagelig å lese, og at elementene ikke skal konkurrere om oppmerksomheten.

Ved å bruke luft på en god måte mellom og i komponenter, gjør vi det lettere for leserne å oppfatte informasjonen på siden. Hvis innholdet står for tett, kan leserne bli overveldet og gi opp å finne det de skal. 

Deler av en side kan godt være kompakte, men det er viktig at siden ikke virker overfylt. Ved å bruke luft på en god måte, gir vi leserne noen hvileskjær.

### Tilgjengelighet
Når det gjelder typografi og tilgjengelighet, følger vi disse prinsippene. 

Vi
- bruker en kjent skrifttype. Fremtind Grotesk er ny, men basert på Akkurat Pro, som er en skrifttype som brukes mye på digitale flater.
- bruker skrifttypefamilien vår konsekvent.
- benytter skrifttypen med minst 14 piksler. I dag er minstemålet for brødteksten vår på 22 på web og 16 på mobil, men vi vurderer å øke til 19 på mobil. Når vi koder, bruker vi relative verdier.
- er oppmerksomme på farge og kontrast og bruker verktøy for å sjekke kontrastforholdet mellom tekst og bakgrunn. 
- unngår å bruke grå som skriftfarge.
- unngår å bruke farge alene for å gi informasjon (for eksempel "klikk på den røde knappen").
- bruker de definerte avstandene for avsnitt og bokstaver.
- passer på at den sammenlagte bredden (linjelengden) på innholdet er maks. 80 tegn.
- justerer ikke teksten på en slik måte at det blir luft inne i innholdet (for eksempel med rette marger).
